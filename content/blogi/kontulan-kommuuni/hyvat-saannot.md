---
title: "Hyvät säännöt"
author: "Greatman Lim"
blogit: ["Kontulan kommuuni"]
date: "2021-03-18"
draft: true
---
Jokainen sääntö polkee aina yksilön vapautta. Säännöt kannattaa kuitenkin asettaa, jos siitä tuleva hyöty voittaa haitat. Usein jokaisen elämää muutenkin vaikuttavat jotkut säännöt, jotka ehkä henkilö on itse asettanut istelleen. Itselleen asetettu sääntö voi muuttua pitkän ajan jälkeen tavaksi ja rutiiniksi, eikä asiaa välttämättä ajattele enää sääntönä. Muistan esimerkiksi vanhempieni pakottaneen minut aina pesemään hampaat aamulla ja ennen nukkumaan menoa. Nykyään se ei tunnu säännöltä, vaan järkevältä asialta tehdä.

Usein itselleen asetettu sääntö on sijoitus tulevaisuuteen esimerkiksi vaurauden tai terveyden takia. Sääntö voisi liittyä esimerkiksi säästämiseen tai liikuntaan. Sosiaaliseen kansakäymiseenkin liittyy joitain sääntöjä, joiden noudattaminen liittyy myös tulevaisuuten esimerkiksi maineen kautta.

Hyvällä kommuuniasukkaalla on valmiiksi hyvät säännöstöt ja rutiinit. Jos kommuuniin muuttaa asukas, jolta puuttuu hyvät säännöt tai rutiinit, on [sääntöihin tehtävä lisäyksiä,]({{< ref "/blogi/kontulan-kommuuni/itsestaanselvia-saantoja.md">}}) jotka voivat tuntua muille itsestäänselviltä. Kontulan kommuunissa on myös tapana poistaa sääntöjä sitä mukaan, kun niistä on kehittynyt rutiini.

Kommuunissa on kuitenkin iso ero itsestäänselvien sääntöjen ja *oikeiden sääntöjen* välillä. Jos itsestäänselviin asioihin joudutaan asettamaan sääntöjä, tuntuu se jo sääntöjen halveksunnalta. Kommuunissa sääntöjä on loppujen lopuksi erittäin vähän. Sääntöjä tuntuu olevan paljon, koska niitä on laitettu myös itsestäänselville asioille. Joillekin hyville kommuunin asukkaille ei tarvitse näyttää tai kertoa sääntöjä, koska he luonnollisesti "noudattavat" niitä.

Nyt kun tiedetään sääntöjen ero, voidaan niitä oikeita sääntöjä vähän pohtia. Mikä tekee säännöstä hyvän?

**Säännön on oltava enemmän hyöydyllinen kuin haitallinen.** Kuten alussa jo mainittiin, sääntö vie jonkin verran yksilön vapautta. Säännön on oltava sen verran järkevä, että edun suuruus yhteisölle on huomattavasti suurempi kuin sen haittavaikutukset yksilölle.

**Säännön on oltava yksinkertainen.** Jokaisen on pystyttävä sääntöä noudattamaan, jopa niidenkin joiden keskittymiskyky riittää ainoastaan somen selailuun. Tavoitteena on, että esikoululainen pystyy ymmärtämään säännöt.

**Sääntöä pystyy valvomaan, noudattamista seuraamaan ja säännön rikkomisesta voi antaa sanktiota.** Tästä on tullut eniten ongelmia kommuuniin [demokraattisella ajalla]({{< ref "/blogi/kontulan-kommuuni/hallitusmuodot.md">}}). Yhteisissä kokouksissa tehtiin päätöksia, eli käytännössä uusia sääntöjä, mutta koska kukaan ei näitä sääntöjä valvonnut, ei niitä myöskään toteltu (ainakaan kaikki). Seuraavassa kokouksessa käytiin taas samat asiat läpi. Jotkut tottelivat sääntöä enemmän ja toiset vähemmän. Säännön noudattavat asukkaat kärsivät, kun taas tottelemattomat hyötyivät. Siivoussopimukset ovat tästä hyvä esimerkki. Nykyäänn säännön tottelemattomuuden sanktio on ensin muistuttaminen, jonka jälkeen maksaminen. Esimerkiksi kommuunissa joutuu maksamaan siivousmaksuja, jos ei ole pystynyt siivoamaan kommuunissa vähintään kaksi tuntia kuukauden aikana.

**Sääntö tuottaa halutun hyödyn jo silloin, kun vähintään puolet kommuunilaisista sitä noudattaa.** Vaarana tässä säännössä on se, että se saattaa aiheuttaa epäreiluuden tunnetta, vaikka säännön tavoite saavutetaankin. Epäreiluuden tunne kuitenkin katoaa, jos asukkaat ikään kuin erikoistuisivat joidenkin sääntöjen noudattamiseen, tai ovat kunnostautuneet tekemällä hyvää kommuunityötä jollain muulla alueella. Esimerkiksi jos asukas siivoaa keittiössä muidenkin sotkuja, ei se kauheasti haittaa jos hän välillä unohtaa siistiä jälkensä. Toinen esimerkki voisi olla sääntö, että kaikki siivoavat keittiön heti käytön jälkeen. Keittiö pysyy suhteellisen siistinä, vaikka vain puolet tätä sääntöä noudattaa. Myöskin jos puolet tyhjentävät astioiden kuivauskaapin aina ennen tiskausta, jää kaikille hyvin tilaa kuivattaa tiskejä.

**Sääntö toimii vaikka asukas ei ole siitä tietoinen.** Sääntö on samalla järjestelmä, joka toimii vaikka kukaan ei siitä tiedäkään. Esimerkiksi tekniikan tai Suomen valtion toiminnasta ei yleensä tavis tiedä mitään, mutta he silti pärjäämään yhteiskunnassa. Kommuunissa harva tietää miten Kommuunipankki toimii, tai miten siivousmaksut toimivat siivousvuorojen kanssa. Asukkaille on riittänyt, että kun kommuuni pyytää rahaa, se maksetaan. Asukkailla on ollut hyvä luotta raha-asioiden hoidoissa. Käytännössä tilittämisestä ja siivousmaksuista on säännöt, ja kuka tahansa voi toimia kommuunipankin hoitajana tai siivousmaksujen tarkastajana.

**Sääntöä halutaan noudattaa.** Hienoinkaan sääntö ei toimi, jos sitä ei noudateta. Säännön tulee olla helppoa noudattaa ja asukkaiden täytyy haluta sitä noudattaa. Tähän vaikuttaa erityisesti ensimmäinen kohta: **Säännön on oltava enemmän hyödyllinen kuin haitallinen,** jotta asukkaat noudattaisivat sitä.

[Vastuualueisiin perustuvista säännöistä]({{< ref "/blogi/kontulan-kommuuni/vastuualueisiin-perustuvat-saannot.md" >}}) on kirjoitettu aikaisemmin, joten ei siitä enempää. Katsotaan miten muut hyvät säännöt on luotu.

## Tiskisäännöt

Tähän mennessä tehokkaimmin toiminut tiskisääntö menee näin:

  - kaikki tiskit on tiskattava välittömästi ruokailun jälkeen
  - jos et pysty tiskaaman, vie likaiset tiskit huoneeseesi
  - ruuanlaittovälineet on tiskattava ruokailun jälkeen välittömästi muiden käyttöön
  - älä säilytä ruokaa ruuanlaittovälineissä, esim. valurautapannussa jääkaapissa, vapauta välineet muiden käyttöön

Nämä säännöt ovat toimineet hyvin, koska omassa huoneessa olevat likaiset tiskit haittaavat tiskin käyttäjää, eikä kaikkia muita. Koska tiskivuori omassa huoneessa on epämiellyttävä, asukas yleensä melko nopeasti rupeaa tiskit tiskaamaan - ainakin huomattavasti nopeammin, kuin jos tiskit olisi jätetty keittiöön.

Nopea tiskaaminen vähentää tiskien unohtamista. Jos tiskit jättää keittiöön, ne yleensä unohdetaan, jolloin unohtuneiden tiskien kasa kasvaa pikkuhiljaa. Syöminen tai ruuan laittaminen likaisten tiskien ympäröimänä on myös erittäin epämiellyttävää.

Tiskisääntöjen ainoa heikkous on niiden vaikeus noudattaa. Välillä keittiöön jää tiskejä, joiden omistajaa ei vain löydy. Toinen mahdollinen ongelma voi tulla, kun asukas on ottanut kommuunin kaikki tiskit omaan huoneeseensa. Toistaiseksi näin ei ole käynyt, vaikka lähellä on ollut.

## Ruokapöydän säännöt

Ruokapöytää oli alettu pitämään säilytyspaikkana, joka haittasi ruokailua ja oli myös esteettisesti rumaa. Einekset lähtivät pöydältä pois, vasta kun siitä mainittiin, mutta ne ilmaantuivat aina hetken päästä takaisin. Ruokapöytään tehtiin sääntö: Kaikki ruokapöytään jätetyt einekset ovat kaikille vapaasti käytettävissä.

Kerran taisi tapahtua niin, että asukas oli vahingossa jättänyt pullansa keittiöön, ja se oli syöty. Ehkä tämä oli kuitenkin hyvä opetus, ettei ruokapöytään kannata jättää mitään. Kommuunin asukkailla on kuitenkin eineksille tarkoitetut omat kuivakaapit.

Ruokapöydän säännöt ovat saavuttaneet tavoitteensa. Ruokapöydällä ei enää pidetä eineksien säilytyspaikkana.

## Hiljaisuus

Viisi ensimmäistä vuotta kommuuni on pärjännyt ilman hiljaisuussääntöjä. Silloin kommuunissa asuivat perustajajäsenet. Ystävät tuntevat toisensa sen verran hyvin, että ymmärsivät milloin toinen haluaa nukkumaan tai rauhoittumaan. Yleisestikin kommuunin asukkaat olivat rauhallisempia.

Kun kommuunin asukkaita alkoi vaihtumaan, tuli melusta ongelma. Ensiksi asetettiin seuraavanlainen sääntö: Jokainen kommuunin asukas saa vaatia hiljaisuutta ilta kymmenen jälkeen, ja tätä vaatimusta on kunnioitettava. Tämä sääntö toimi vuoden hyvin, mutta oli raskas, koska hiljaisuutta piti jatkuvasti vaatia. Asukkaat eivät tunteneet toisiaan enää niin hyvin, että olisivat voineet itse päätellä, milloin olisi sopivaa olla hiljaa.

Melun syy on ollut olohuone, jossa on 130 tuuman valkokangas 5.1 laitteineen. Yleensä olohuone on ollut kaikkien samanaikaisessa käytössä, mutta myöhemmin olohuonetta on alettu käyttämään yksin. Alunperin ajatus videotykistä ja kotiteatterista oli parantaa kommuunin yhteishenkeä, mutta myöhemmin se onkin ollut yhteishenkeä heikentävä.

Seuraava sääntö oli, että ilta kymmenen jälkeen on oltava hiljaa. Poikkeusta on anottava, ja jos yksikin asukas vastustaa, ei poikkeusta tehdä.

Tämä sääntö on toiminut hyvin. Voi olla myös, että se on toiminut hyvin sen takia, että valkokangas hajosi vähän aikaa sitten, jolloin ei enää pyydetä kavereita kotikatsomolle iltaisin. Uutta valkokangasta tuskin enää hankitaan.

Säännön ainoa heikkous on se, että sitä ei aina totella. Joskus on haluttu soittaa instrumentteja, musiikkia tai räpätä öisin aamu kahden aikaan. Joskus on myös seurustelua haluttu jatkaa olohuoneen puolella, mistä ääni tulee jokaisen huoneeseen. Puhutaan siis sellaisesta seurustelusta, johon liittyy päihteitä ja alkoholia. Jotkut asukkaat ovat halunneet pitää jatkoja kommuunissa, eli ovat tulleet aamu kolmen jälkeen jatkamaan ryyppäämistä.

Melu myös päivällä on kommuunissa kasvanut, koska jotkut asukkaat haluavat soittaa musiikkia olohuoneessa. Tätä kirjoittaessa on tällä hetkellä korona aika, jolloin moni opiskelee tai tekee töitä kotoa käsin. Jatkuva musiikin soittaminen olohuoneesta on ärsyttävää. Asia korjaantuisi, jos musiikkia soitettaisiin omassa huoneessa. Yleisestä rauhasta ei kommuunilla ole vielä mitään sääntöjä. Kommuunin vanha yleissääntö kuitenkin on, että opiskelut ja työt tehdään muualla, ja että kommuunissa saa olla pientä melua päivällä. Tätä voisi harkita uudelleen, koska olohuone on nykyisin enemmän yksilöiden ja heidän omien kavereidensa käytössä, kuin koko kommuuniin yhteisessä käytössä. Olohuoneen käyttö ei enää lisää kommuunin yhteishenkeä.

## Kierrättäminen ja roskat

Kierrätettävien ja roskien vieminen jätekatokseen on ollut kommuunissa hankalaa. On vain sovittu, että jos näkee roska- tai kierrätysastian olevan täynnä, on se vietävä jätekatokseen. Ongelmaksi muodostuu se, että asukkaat tulkitsivat sanan "täysi" hieman eri tavalla. On ollut tapauksia missä pahvin kierrätyspussi on ollut niin täynnä, että itse pussia ei enää ole näkynyt. Kulmassa on ollut vain iso kasa pahvia.

Jäteastioiden tyhjentäminen on ollut liian raskas. Ensin on pääteltävä, onko astia täynnä vai ei. Houkutus on suuri päätellä astia ei täydeksi, jolloin ehkä joku muu voi todeta sen täydeksi ja viedä se.

Ongelma ratkaistiin muodostamalla järjestelmä:

  - täydet roskat ja kierrätettävät viedään eteiseen
  - seuraava joka lähtee ulos vie jätökset jätekatokseen

Tämän seurauksella ei tule eturistiriitaa päätettäessä, onko roska- tai kierrätysastia täynnä vai ei. Säännön kaikki vaiheet ovat helppoja, paitsi silloin kun kyse on biosta.

### Bio vuorot

Bio astiaa ei voi jättää eteiseen haisemaan. Lisäki bion vieminen tarkoittaa sitä, että kotiin on palattava, koska bio-astia on tuotava takaisin. Kommuuni käyttää bio-säkkejä, jotka hajoavat kannossa. Siksi koko astia on vietävä mukana.

Biolla on vientivuorot. Jääkaapissa on nimiä rivissä ja sininen nappula kertoo, kenen vuoro on seuraavaksi. Keltainen nappula tarkoittaa, että asukas on muualla, esimerkiksi matkalla, jolloin hänet voidaan hypätä yli. Säännöt:

  - sininen nappula nimesi kohdalla tarkoittaa, että on sinun bio vuorosi
  - vietyäsi bion, siirrä nappulaa oikealle
  - jos vastaan tulee keltainen nappula, hyppää yli
  - jos oikealla puolella ei ole enää nimiä, jatkuu sinisen nappulan matka alusta vasemmalta

Bio-vuoron ongelmana on sen taipumattomuus. Mitä jos haluaakin viedä bion, mutta ei ole vuorosi? Lisättiin punaiset nappulat:

  - jos viet bion eikä ole vuorosi, voit ottaa itsellesi punaisen nappulan
  - punaisen nappulan omaava henkilö hypätään yli, mutta samalla poistuu häneltä yksi punainen nappula
  - punaisia nappuloita voi kerätä niin paljon kuin haluaa

Joskus asukas on unohtanut siirtää nappulaa, ja vasta muutamien päivien päästä siirtää sitä. Tämä saattaa tulla yllätyksenä ja ärsytyksenä seuraavassa vuorossa olevalle. Siksi on laitettu lisäsääntö, että jos ei bio-merkkiä ole muistanut siirtää saman päivän aikana, sitä ei saa enää seuraavana päivänä siirtää.

Nämä biosäännöt ovat kommuuniin monimutkaisimpia sääntöjä, mutta suurimmalle osalle asukkaista se on ollut selkeä. Jokut asukkaat tajuavat sen parissa minuutissa, joillekin se tuottaa vaikeuksia vielä vuosienkin päästä. Näille asukkaille on pitänyt kertoa milloin on hänen vuoronsa siirtää ja sitten tehdä sinisen nappulan siirto hänen puolestaan.

Välillä on luultu, että sininen nappula tarkoittaa sitä, että bio on viety. Eli jos sininen nappula on ennen omaa nimeä, on sinun vietävä bio seuraavaksi. Eli sininen nappula asetetaan oman nimen kohdalle, kun bio on viety.

Joskus unohdetaan punaisten nappuloiden merkitys, vaikka ohjeet on helppo tarkistaa. Punainen merkki luullaan yleensä keltaisiksi. Erohan näiden välillä on vain se, että punainen merkki poistetaan yli hypättäessä, mutta keltainen pysyy. Keltaiset ovat myös harvinaisempia ja ainoastaan "kommuunijohtaja" ne asettaa ja poistaa.

Välillä ei ole ymmärretty minne sininen nappula siirtyy seuraavaksi, jos oman nimen oikealla puolella ei ole ketään. Tässä mielessä listan voisi tehdä ympyränä kuin rivinä. Ympyrässä olisi nuoli näyttämään kiertosuunnan.

Välillä bio vuorolista toimii hyvin ja joskus huonosti. Punaiset nappulat ovat tämän säännön heikkous. Jos asukas ajattelee, että on saman tekevää milloin kukin vie. Punaiset nappulat tasaavat kuitenkin tilanteen, mutta tällä ajatuksella punaiset nappulat voivat kokea luottamuspulan. Punainen nappula on lupaus siitä, että tulevaisuudessa ei tarvitse viedä bio, mutta jos tämä luottamus murenee, lopettavat asukkaat punaisten nappuloiden haalimisen. Tällöin alkaa syntymään eripuraa, koska bio on liian täynnä, kun bio vuorolla oleva asukas vie silloin kun huvittaa.

Se kenellä on sininen nappula on biosta vastuussa, mutta punaiset nappulat saattavat viedä vastuun tunteen pois. Vaikka sininen nappula on kohdalla, se ei tuo vastuuta tai painetta viedä bio, koska joku saa ottaa siitä punaisen nappulan kuitenkin. Moni asukas ei näytä ymmärtävän, että punaisen nappulan ottaminen on raskaampaa kuin sinisen nappulan siirtäminen silloin, kun se on omalla vuorolla. Punainen nappula otetaan yleensä siksi, että bio pursuaa jo yli, jolloin sen peseminen on vaikeampaa. Punainen nappula otetaan, koska bio on pakko viedä, kun ei ole enää tilaa.

Kommuunissa kun on asunut jonkin aikaa, huomaa kyllä keihin henkilöihin sininen nappula yleensä pysähtyy.

Punaiset nappulat on otettu käyttöön, koska ei aina jaksa muistuttaa asukkaita bio vuoroista. Ongelma on melkein sama, kun kommuunissa oli siivousvuorot. Näistä vuoroista piti jatkuvasti muistuttaa, vaikka ne olivatkin näkyvästi esillä.

Hyvin toimiva bio vuoro ei tarvitsisi punaisia nappuloita. Kaikki veisivät vain omalla vuorollaan.

Pienistä epäselvyyksistä ja ongelmista huolimatta bio-vuorot ovat toimineet suurimmaksi osaksi hyvin, mutta sen mahdolliset ongelmat tiedetään.

## Vastuualueisiin perustuvat siivousvuorot

Siivous on vapaampaa, mutta asukkailla on enemmän vastuuta. [Vastuualueisiin perustuvista säännöistä]({{< ref "/blogi/kontulan-kommuuni/vastuualueisiin-perustuvat-saannot.md" >}}) on kirjoitettu aikaisemmin. Nämä ovat toimineet hyvin.

Näiden sääntöjen heikkous on niiden monimutkaisuus. Se ei kestänyt myöskään sitä, jos joku ei noudattanut sääntöä.

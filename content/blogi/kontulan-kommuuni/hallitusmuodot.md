---
title: "Hallitusmuodot"
author: "Greatman Lim"
blogit: ["Kontulan Kommuuni"]
date: "2020-08-19"
draft: true
---

Kontulan Kommuunissa on nähty yhteensä kolme erilaista hallitusmuotoa. Hallituksen tarkoitus on pitää yllä yhteisiä sääntöjä. Tärkeintä on, että asukkaat saavat elää puhtaassa kommuunissa, nukkua yönsä rauhassa sekä tuntea kommuunin ylläpidossa reiluutta. Kolme kertaa hallitusmuoto on kokenut täydellisen reformoinnin.

## Demokratia

Kommuunin ensimmäinen hallitusmuoto oli demokratia, jonka alla elettiin neljä vuotta. Kommuunissa pidettiin kaksi kertaa vuodessa kokouksia, jossa kaikille mahdollistettiin päätösten teko ja äänestäminen.

Alkuun demokratia toimi hyvin, mutta se alkoi murentumaan mielenkiinnon vähentymisen vuoksi ja kommuunin asukkaiden vaihtumisen myötä. Kun Kontulan Kommuuni perustettiin, kaikki asukkaat olivat tunteneet toisensa jo vähintään viisi vuotta, ja jotkut jopa 30 vuotta. Tällaisen kommuunin kanssa yhteiselo oli helppoa, olihan meillä jo toimivaksi koettu historia takana, mutta uudet asukkaat eivät välttämättä päässeet tarpeeksi nopeasti sen hetkiseen kaveripiiriin mukaan. He antoivat mielummin muiden päättää kommuunin asioista, koska tunsivat olevansa irrallisia. Seurauksena oli, että kiinnostus yhteisten asioiden hoitamiseen vähentyi, ja päätäntävalta siirtyi vähitellen päävuokralaiselle.

Demokratia kuolee, jos kukaan ei äänestä, vaikuta tai osallistu päätösten tekoon. Kokousten vähäiseen osanottoon saattoi vaikuttaa myös se, että keskustelun aiheet olivat aina samat: kommuunin hygienia, siisteys ja siivousvuorot ja -tavat. Kommuunin ensimmäisen vuoden aikana siivous ei ollut ongelma, mutta alkuinnostuksen loputtua siisteystaso laski. Myöhemmin asukkaiden siisteys vaatimus alkoi polarisoitumaan, mikä vaikeutti sopivan siisteystason löytämistä. Osa halusi siistin asunnon ja toiset sietivät likaa vähän liiankin hyvin.

Koska kokoukset olivat demokraattisia, voitiin tehdä kommuunin kannalta huonoja päätöksiä, vaikka yksilötasolla ne olisivatkin kivoja. Epäsiisteyttä kannattavat asukkaat alkoivat voittamaan äänestyksissä. Kommuunin perustamisvaiheessa puhuttiin siitä, että kommuuni pitäisi siivota kerran viikossa, mutta myöhemmissä kokouksissa päätettiin, että siivous kerran kahdessa viikossa riittää... Ja pian pääteettiin, että siivous tapahtuu vain kerran kuussa. Tämä paheni, koska [ääliöteoriaa](https://jaskanpauhantaa.blogspot.com/2020/06/aalioteoria.html) mukaillen siistit asukkaat muuttavat pois, ja heidän tilalleen todennäköisesti tulee epäsiistempiä asukkaita. Nämä asukkaat mielummin äänestävät kommuunia siihen suuntaan, joka tarkoittaa heille itselleen vähemmän työtä, eli siivousvuoroja pois.

Kokouksissa asioista päättäminen on helppoa, mutta päätöksen toimeenpano ei ole itsestään selvä asia. Siivousten laiminlyönti oli yleistä joillakin asukkailla. Vaikka kokouksissa oli päätetty siivousvuoroista ja rutiinisiivousten hoitamisen ajallaan, ei se käytännössä aina toteutunut. Huomattiin, että sovitut siivousvuorot kaipasivat valvontaa, eli jotakuta muistuttamaan siivousvuorosta. Lisäksi siivouksen laatua piti myös valvoa. Tämä tehtävä koitui päävuokralaisen hoidettavaksi.

Siivouksen ja kokousten päätösten valvominen on jo työtä itsessään, joka vie paljon aikaa. Sitä ei koskaan tiedetty, muistaako asukas omat siivousvuoronsa vai ei. Ylimääräisen työmäärän takia päävuokralainen irrotettiin omista siivousvuoroistaan ja hänet siirrettiin valvomaan sopimusten noudattamista. Tämä oli alkua kommuunin seuraavalle hallituskaudelle: diktatuurille.

## Diktatuuri

Diktatuuri syntyi vahingossa, vaikka siihen johtaneet syyt olivat loogisia. Kokouksia oli turha pitää, koska kokouksen päätöksiä ei noudatettu, vaikka kokouksessa siihen luvattiin. Suuri osa asukkaista ei halunnut osallistua kokouksiin, tai halusivat että muut tekevät päätökset. Siivousvuorolistojen tekeminen oli turhaa, koska siivous tapahtui vasta sitten kun patistettiin.

Diktatuurinen hallitusmuoto kesti vuoden, eikä se kovin hyvää aikaa ollut kenellekään. Muut asukkaat kuitenkin hyväksyivät ja luottivat siihen, että yksi henkilö teki oikeat päätökset koko kommuunin puolesta. Toivottiin jopa, että siivousvuoroista muistutetaan ja käsketään siivoamaan, koska siivousvuorolistan seuraaminen oli liian työlästä.

Diktatuuri on managerointi helvettiä, koska tehtävien annossa pitää olla erittäin täsmällinen. Jotkut asukkaat osaavat ymmärtää tehtävän annot heille itselleen edullisemmalla tavalla. Jos roskat piti viedä, ne vietiin eteiseen, eikä jätekatokseen. Jos tehtävän antona on siivota olohuone, silloin vain siirrellään vähän tavaroita paikoilleen, vaikka pitäisi ottaa imuri käteen ja rättejä pyyhkimään tasoilta pölyt. Kun kaikki työ on tehty, on vielä kerrottava, että siivousvälineet omille paikoilleen, koska niitä ei voi jättää lojumaan. Siivousvälineiden vieminen takaisin paikoilleen, on ikään kuin uusi tehtävä.

Hauskimmat vastaväitteet siivoamisen tarpeelle on ollut, että siivoaminen on turhaa, koska kaikki kuitenkin likaantuu.

Diktaattoriajan hyvä juttu oli se, että sen seurauksena luotiin kommuunille omat nettisivut, johon kaikki ohjeet, säännöt ja sopimukset kirjattiin. Pääsääntöisesti monet säännöt ovat suhteellisen itsestään selviä asioita, mutta joskus näistäkin oli kirjoitettava sääntöjä. Nettisivut ovat paisuneet seuraavien kaltaisten sääntöjen takia:

  - älä sammuta takkaa vedellä
  - valoja ei saa jättää auki valaisemaan kotiinpaluuta
  - pakkausmuovi on muovia, eikä sitä saa heittää biojätteeseen
  - yöllä ei saa laulaa, räpätä tai harjoitella instrumenttien soittamista
  - jääkaappiin ei saa laittaa mitään kiehuvaa, höyryävää tai kuumaa
  - vessanpönttö on aina vedettävä, vaikka siellä ei olisikaan mitään kiinteää
  - tiskit on pestävä pesuaineella, vesi ei riitä
  - kädet on pestävä vessakäynnin jälkeen
  - älä piirrä pöydille tai seinille

Tämä oli vain pintaraapaisua. Kommuunissa mikään ei ole itsestäänselvää. Sääntöjä onneksi poistetaan sitä mukaan, kun sen todetaan olevan oikeasti jokaiselle itsestäänselvä asia.

Kommuunin nettisivut ovat helpottaneet työtaakkaa, koska asukkaat voidaan ohjata lukemaan nettisivuilta ohjeita ja tehtäviä. Nettisivut toivat myös enemmän reiluuden tunnetta. Se takasi, että sääntöjä ei vain luotu tyhjästä aina sopivan tilanteen tultaessa.

Diktatuurisen kauden huonoja puolia oli asukkaiden etääntyminen kommuunista. Vaikka asukkaat alkoivat etääntyä jo demokraattisen kauden aikana, oli diktatuurinen hallitusmuoto etääntymistä kannustava. Tavoitteena oli kuitenkin luoda toimiva kommuuni, jossa olisi siistiä ja kaikkille voitiin taata yörauha. Bonuksena vielä hyvä seura, mutta kuitenkin mahdollisuus rauhoittua silloin kun sitä kaipasi. Pystyisikö ventovieraista luomaan toimivaa kommuunia? Diktaattorimainen hallitus ei ainakaan tähän tavoitteeseen sopinut ollenkaan.

Uuden hallitusmuodon tulisi jakaa vastuuta ja valtaa tasaisesti. Demokratiassa valta jakaantui tasaisesti, mutta vastuu ei. Diktatuurissa vastuu ja valta oli vain yhdellä.

## Feodaalinen läänitysperiaate

Uusi hallitusmuoto toimii yksinkertaisuudessa seuraavanlaisesti: jokainen saa oman alueen kommuunista hoidettavakseen, ja siinä alueessa hän saa määrätä omia sääntöjä, joilla voi helpottaa alueensa työtaakkaa, eli käytännössä siivousmääräänsä. Alueensa vastaava joutuu itse valvomaan, että sääntöjä noudatetaan. Vain päävuokralainen voi purkaa säännöt, jos näkee ne liian kohtuuttomiksi.

Laatu mitataan valitusten määrällä. Jokainen asukas tietää mistä alueesta kukin vastaa, joten valitusten pitäisi mennä oikeaan osoitteeseen.

Tämän hallituksen lempinimeksi tuli feodaalinen hallitusmuoto. Kontulan Kommuuni jaettiin alueisiin, joilla oli autonominen itsemääräämisoikeus, johon vain päävuokralainen pystyi vaikuttamaan.

Uusi hallitusmuoto toimi hyvin ja on toiminut lähes muuttumattomana tähän päivään asti. Vasta kolmen vuoden jälkeen uusi järjestelmä alkoi yskimään, koska taloon oli muuttanut muutamia henkilöitä, jotka eivät ymmärtäneet miten järjestelmä toimii tai olivat välinpitämättömiä saamilleen valituksilleen. Heidän takia järjestelmää piti kehittää.

Ne jotka eivät voineet ottaa vastuuta, määrättiin noudattamaan siivousvuorolistaa. Mentiin siis hieman takaisin diktaattorimaisempaan suuntaan. Piti jälleen valvoa, että siivousvuorolistaa noudatettiin, ja ohjeet siivoukseen oli laadittava tarkasti.

Joitakin valvominen ahdisti, mutta jos siivousvuoroja ei valvottu, niitä ei myöskään toteutettu (kokeiltiin ilman valvontaa, ja se ei toiminut; siivous oli jo kaksi viikkoa myöhässä, joten oli pakko laittaa tälle stoppi). Haluttiin siivota silloin, kun fiilis on oikea, eli ei mitään siivousvuorolistaa. Tätä myös kokeiltiin, mutta silloin siivous tapahtui noin kerran kuussa heikolla laadulla. Pahimmillaan siivottiin kerran puolessatoista kuukaudessa.

<!-- Sääntöjen kertaus: -->
<!--  -->
<!--   - asukkailla on vastuualueet -->
<!--   - asukas luo säännöt alueellaan ja valvoo niiden noudattamista -->
<!--   - valitukset vastuussa olevalle asukkaalle -->
<!--   - sääntöjen kohtuuttomuudesta voi valittaa päävuokralaiselle -->
<!--  -->
<!-- Uudessa hallitusjärjestelmässä päävuokralainen ei vastaa enää kommuuniin hygieniasta. On käännyttävä aluevastaavien puoleen, jos siisteydestä haluaa keskustella. -->
<!--  -->
<!-- Kommuunissa on ollut tilanne, missä A kehottaa B:tä kapinoimaan lakkoilemalla, eli käytännössä lopettamaan kaikki siivousvelvotteet kommuunia kohtaan. Henkilö A on myöhemmin valittanut, että kommuunissa on likaista. -->

Jotta eläminen kommuunissa olisi kaikille reilua, päätettiin että ne, jotka eivät osallistuneet kommuunin siivoamiseen millään tavalla, tulee maksaa kuussa 20 € joko kommuunipankille tai niille, jotka ovat hoitaneet vastuualueensa hyvin. 20 € on erittäin pieni summa siihen nähden miten paljon jotkut asukkaat ovat kommuunin eteen tehneet töitä. Jos tähänkään ei suostuta, saa lähteä kommuunista.

## Kontulan Kommuuni toimii

Aina kun uusi hallitusmuoto on luotu, on se toiminut alkuun melko hyvin. Demokratia toimi noin kaksi vuotta hyvin. Feodaalisella hallituksella on ainakin neljä hyvää vuotta takana. Diktatuurinen hallitus on ollut toimiva puolisen vuotta.

Hallitusmuotojen suurimmat haasteet ovat olleet uudet asukkaat. Usein uudet asukkaat ovat vaatineet asioiden muuttamista heidän haluamalleen tavalle. Tietenkin hallitusmuodon on palveltava asukkaitaan, mutta sen on myös otettava huomioon yhteisö. Yksilön edut ovat usein ristiriidassa yhteisön etujen kanssa. On yksilön etu, että ei tarvitse siivota, tiskata tai voi meluta yön yli, mutta tämä ei ole kommuunille hyvä.

Kirjoituksesta saattaa tulla vaikutelma, että kommuunissa eläminen on raskasta, ja se on täynnä sääntöjä, on kommuuni isossa mittakaavassa toiminut hyvin. Tässä kirjoituksessa on käsitelty niitä käännekohtia, jotka aiheuttivat hallitusmuodon vaihtumisen. Yleensäkin murroskohdissa on konflikteja, ja siksi kertomus tuntuu olevan täynnä konflikteja. Mukaan mahtuu kuitenkin monta vuotta rauhallisia aikoja.

Ehkä joskus tulevaisuudessa Kontulan Kommuuni keksii paremman hallitusmuodon kuin mikä meillä nykyään on. Ehkä joskus ei sääntöjä tarvita lainkaan tai mitään hallitusmuotoa.

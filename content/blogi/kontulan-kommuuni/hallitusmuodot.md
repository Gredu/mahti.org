---
title: "Hallitusmuodot"
author: "Greatman Lim"
muistiinpanoja: ["Kontulan Kommuuni"]
draft: true
---

Kontulan Kommuunissa on kokeiltu erilaisia hallitusmuotoja. Kommuunin ensimmäinen hallitusmuoto oli demokratia, jonka alla elettiin neljä vuotta. Käytännössä demokratia toteutui sillä, että pidettiin kaksi kertaa vuodessa kokouksia, missä kaikille mahdollistettiin päätösten teko ja äänestäminen.

Alkuun demokratia toimi hyvin, mutta se rupesi murentumaan vähitellen mielenkiinnon vähentymisen takia ja kommuunin demografian muuttumisen myötä. Kun Kontulan Kommuuni perustettiin, olivat kaikki asukkaat käytännössä ystäviäni, jotka olin tuntenut vähintään viisitoista vuotta. Tällaisen kommuunin kanssa yhteiselo on helppoa. Ajan myötä kuitenkin kiinnostus yhteisten asioiden hoitamiseen vähentyi, ja aloin saamaan lisää päätäntävaltaa, vaikka sitä en halunnut. Neljän vuoden aikana on myös uusia asukkaita muuttanut sisään ja vanhoja poistunut. Uudet eivät välttämättä päässeet tarpeeksi nopeasti tähän kaveripiiriin mukaan, jonka takia antoivat mielummin muiden päättää kommuunin asioista.

Demokratia kuolee, jos kukaan ei äänestä, vaikuta tai antaa muiden tehdä päätökset. Kokousten vähäiseen osanottoon saattoi vaikuttaa myös se, että keskustelun aiheet olivat aina samat. Puhuttiin aina kommuunin hygieniasta, eli siivousvuoroista ja -tavoista. Kommuunin ensimmäisenä vuotena siivous ei ollut ongelma, mutta alkuinnostuksen jälkeen siisteys aleni siihen pisteeseen, että joitain asukkaita se jo rupesi ärsyttämään. Myöhemmin asukkaiden siisteys vaatimus alkoi polarisoitumaan. Osa halusi siistin asunnon ja toiset sietivät likaa vähän liiankin hyvin, mutta siitä välistä ei oikein löytynyt kannattajia.

Koska kokoukset olivat demokraattisia, voitiin tehdä kommuunin kannalta huonoja päätöksiä, vaikka yksilötasolla ne olivatkin hyviä. Epäsiistit asukkaat alkoivat voittaa äänestyksessä. Kommuunin perustamisvaiheessa puhuttiin siitä, että kommuuni siivotaan kerran viikossa. Myöhemmissä kokouksissa päätettiin, että kommuunissa siivotaan kerran kahdessa viikossa... Ja kohta pääteettiin, että siivous tapahtuu kerran kuussa. Tämä paheni, koska [ääliöteoriaa](https://jaskanpauhantaa.blogspot.com/2020/06/aalioteoria.html) mukaillen siistit asukkaat muuttavat pois ja niiden tilalle todennäköisesti tulee epäsiisti, joka mielummin äänestää kommuunia epäsiistimpään tilaan, jos se tarkoittaa vähemmän työtä.

Asioita on huomattavasti helpompi päättä, mutta päätöksen toteutuminen ei ole itsestään selvä asia. Siivousten laiminlyönti oli yleistä tietyillä asukkailla. Vaikka kokouksissa on päätetty siivousvuoroista ja olimme yhteisesti sopineet hoitavamme omat siivousrutiinimme ajallaan, ei se käytännössä aina toteutunut. Huomasin, että sovitut siivousvuorot kaipasivat valvojaa tai esimiestä muistuttamaan siivousvuoroista. Lisäksi siivouksen laatu saattoi olla erittäin huono, joka sitten ärsytti seuraavaa siivousvuorossa olevaa, koska hänen piti siivota edellisen laiminlyönnit.

Siivouksen ja kokousten päätösten valvominen on jo työtä itsestään. Siihen itsestään meni minulla aikaa enemmän kuin itse siivoukseen. Se oli henkisesti raskasta, koska käytännössä olin mukana jokaisessa siivouksessa; siivous asiat olivat jatkuvasti mielessä. Sanouduin irti omista siivousvuoroista kasvanneen työmäärän takia. Tämä oli alku kommuunin seuraavalle hallituskaudelle: diktatuurille.

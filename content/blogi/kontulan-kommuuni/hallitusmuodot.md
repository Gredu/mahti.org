---
title: "Hallitusmuodot"
author: "Greatman Lim"
blogit: ["Kontulan Kommuuni"]
date: "2020-08-19"
draft: true
---

Kontulan Kommuunissa on nähty yhteensä kolme erilaista hallitusmuotoa. Hallituksen tarkoitus on pitää yllä yhteisiä sääntöjä, olemaan reilu tai vähintään luomaan illuusio, että kaikki on reilua. Kolme kertaa hallitusmuoto on kokenut täydellisen reformoinnin, mutta muutoin sitä on jatkuvasti pyritty parantamaan.

## Demokratia

Kommuunin ensimmäinen hallitusmuoto oli demokratia, jonka alla elettiin neljä vuotta. Kommuunissa pidettiin kaksi kertaa vuodessa kokouksia, jossa kaikille mahdollistettiin päätösten teko ja äänestäminen.

Alkuun demokratia toimi hyvin, mutta se rupesi murentumaan mielenkiinnon vähentymisen takia ja kommuunin asukkaiden vaihtumisten myötä. Kun Kontulan Kommuuni perustettiin, olivat kaikki asukkaat ystäviäni, jotka olin tuntenut vähintään viisitoista vuotta. Tällaisen kommuunin kanssa yhteiselo on helppoa, onhan meillä jo toimivaksi koettu historia takana. Ajan myötä kuitenkin kiinnostus yhteisten asioiden hoitamiseen vähentyi, minkä seurauksena sain tahtomattani lisää päätäntävaltaa. Neljän vuoden aikana on myös uusia asukkaita muuttanut sisään ja vanhoja poistunut. Uudet eivät välttämättä päässeet tarpeeksi nopeasti tähän kaveripiiriin mukaan, jonka takia antoivat mielummin muiden päättää kommuunin asioista.

Demokratia kuolee, jos kukaan ei äänestä, vaikuta tai antaa muiden tehdä päätökset. Kokousten vähäiseen osanottoon saattoi vaikuttaa myös se, että keskustelun aiheet olivat aina samat. Kommuunin hygienia, siisteys ja siivousvuorot ja -tavat olivat aina kokousten suurin puheenaihe. Kommuunin ensimmäisen vuoden aikana siivous ei ollut ongelma, mutta alkuinnostuksen jälkeen siisteystaso aleni. Myöhemmin asukkaiden siisteys vaatimus alkoi polarisoitumaan, mikä vaikeutti sopivan siisteystason löytämisen. Osa halusi siistin asunnon ja toiset sietivät likaa vähän liiankin hyvin.

Koska kokoukset olivat demokraattisia, voitiin tehdä kommuunin kannalta huonoja päätöksiä, vaikka yksilötasolla ne olisivatkin hyviä. Epäsiisteyttä kannustavat asukkaat alkoivat voittaa äänestyksissä. Kommuunin perustamisvaiheessa puhuttiin siitä, että kommuuni pitäisi siivota kerran viikossa. Myöhemmissä kokouksissa päätettiin, että kommuunissa siivotaan kerran kahdessa viikossa... Ja kohta pääteettiin, että siivous tapahtuu vain kerran kuussa. Tämä paheni, koska [ääliöteoriaa](https://jaskanpauhantaa.blogspot.com/2020/06/aalioteoria.html) mukaillen siistit asukkaat muuttavat pois ja niiden tilalle todennäköisesti tulee epäsiisti, joka mielummin äänestää kommuunia vielä epäsiistimpään tilaan, jos se tarkoittaa hänelle itselleen vähemmän työtä.

Asioita on huomattavasti helpompi päättä, mutta päätöksen toteutuminen ei ole itsestään selvä asia. Siivousten laiminlyönti oli yleistä tietyillä asukkailla. Vaikka kokouksissa oli päätetty siivousvuoroista ja olimme yhteisesti sopineet hoitavamme omat siivousrutiinimme ajallaan, ei se käytännössä aina toteutunut. Huomasin, että sovitut siivousvuorot kaipasivat valvojaa tai esimiestä muistuttamaan siivousvuoroista. Lisäksi siivouksen laatu saattoi olla erittäin huono, joka sitten ärsytti seuraavaa siivousvuorossa olevaa, koska hänen piti siivota edellisen laiminlyönnit.

Siivouksen ja kokousten päätösten valvominen on jo työtä itsestään, johon menee yllättävän paljon aikaa. Ei koskaan tiedetty, että muistaako asukas omat siivousvuoronsa vai ei. Ylimääräisen työmäärän takia sanouduin irti omista siivousvuoroistani ja siirryin ainoastaan valvomaan, että sopimuksista pidetään kiinni. Tämä oli alkua kommuunin seuraavalle hallituskaudelle: diktatuurille.

## Diktatuuri

Minusta tuli diktaattori vahingossa, vaikka siihen johtaneet syyt olivat loogisia. Miksi pitää kokouksia, jos kokouksen päätöksiä ei noudateta? Tai miksi ylipäätänsä pidetään mitään kokouksia, jos suurin osa asukkaista ei halua niihin osallistua tai muutenkaan halua tehdä päätöksiä tai haluavat, että joku muu tekee päätökset. Miksi kirjoittaa ylös siivousvuoroja, jos sitä ei kuitenkaan katsota. Siivous tapahtuu kuitenkin vasta silloin kun patistetaan.

Diktatuurinen hallitusmuoto kesti vuoden, eikä se kovin hyvää aikaa ollut kenellekään. Muut asukkaat kuitenkin hyväksyivät ja luottivat siihen, että teen oikeat päätökset koko kommuunin puolesta. Toivottiin jopa, että patistan siivoamaan, koska siivousvuorolistan seuraaminen on liian työlästä.

Diktatuuri oli managerointi helvettiä, sillä tehtävin annossa piti olla erittäin täsmällinen, koska välillä tehtäviä noudatettiin kirjaimellisesti. Osattiin ymmärtää tehtävänannot myös itselleen edullisemmalla tavalla.

Esimerkiksi jos roskat pitää viedä, ne vietiin eteiseen, eikä jätekatokseen. Tarvitaan uusi tehtävänanto: roskat eteisestä jätekatokseen. Eikä riitä, että tehtävänä on siivota olohuone; se ymmärretään siten, että riittää kun siirtelee vähän tavaroita. Käytännössä työläämpi imurointi ja pölyjen putsaaminen tasoilta jätettiin välistä.

Tehtävänannot piti tarkentaa yksityiskohtaiseksi. "Siivoa vessa" on liian abstraktia - on kerrottava ja näytettävä tasot mitkä pitää siivota, osoitettava rätit millä siivota, sekä näytettävä mitä aineita käytetään. Lopuksi on vielä kerrottava, että rätit ja aineet takaisin omiin paikkoihinsa työn jälkeen, koska yleensä siivousvälineet jäivät lojumaan.

Asukkaan muisti toimii aina hänen edukseen. Ei välttämättä riitä, että sanoo: "Sama siivous kuin viime kerralla". Kaikki on kerrottava uudelleen, mutta jos siihen lisää jotain uutta, esimerkiksi suihkuhuoneen lattian kuuraaminen, asukas muistaa heti, että sitä ei viime kerralla tarvinnut tehdä, joten miksi se pitäisi tehdä?

Hauskimmat vastaväitteet siivoamisen tarpeelle on ollut, että siivoaminen on turhaa, koska kaikki kuitenkin likaantuu.

Diktaattoriajan hyvä juttu oli se, että sen seurauksena luotiin kommuunille oma nettisivu, mihin kaikki ohjeet, säännöt ja sopimukset kirjattiin. Kommuunin nettisivut ovat paisuneet sen takia, että monet asiat, jotka olin luullut itsestään selviksi, eivät olleetkaan ihan niin selkeitä. Esimerkiksi on pitänyt tehdä sääntö, että takkaa ei saa sammuttaa vedellä. On myös pitänyt kirjoittaa sääntö, että muovia ei saa heittää biojätteeseen. Valoja on myös turhaan jätetty auki, koska on ollut mukavempaa, että kun tullaan kotiin kymmenen tunnin päästä illalla ovat kaikki valot valmiiksi auki. Kyse ei siis ei ole ollut unohduksesta vaan tahallisesta valojen päälle jättämisestä. Sellaisestakin on pitänyt mainita, että yöllä ei saa laulaa, räppäillä tai harjoitella instrumenttien soittamista. Jääkaappiin ei saa laittaa mitään kiehuvaa tai kuumaa, sillä se hajottaa jääkaapin (ja kerran sulatti toisen voin, joka oli ylemmällä lokerolla). Vessanpönttö on aina vedettävä, vaikka siellä olisikin vai kusi. Tiskit on aina tiskattava pesuaineella, niitä ei saa vain huuhdella. Kädet on pestävä vessassa käynnin jälkeen... Lista asioista, joiden pitäisi olla itsestäänselviä, on sen verran paljon, että niistä voisi kirjoittaa oman bloginsa.

Kommuunin nettisivujen kirjoittaminen on helpottanut työtaakkaani, kun voi aina ohjata lukemaan sieltä ohjeita. Edelleen oli kuitenkin asukkaita, jotka mieluiten ensisjaisesti kysyivät neuvoa minulta tai halusivat tehtävänannot suullisesti. Suurin osa asukkaista alkoi kuitenkin pärjäämään itsenäisesti.

Nettisivut toivat myös enemmän reiluuden tunnetta. Se takasi, että sääntöjä ei vain luotu tyhjästä aina sopivan tilanteen tultaessa.

Diktatuurisen kauden huonoja puolia oli asukkaiden etääntyminen kommuunista. Vaikka asukkaat alkoivatkin jo etääntyä demokraattisen kauden aikana, oli diktatuurinen hallitusmuoto etääntymistä kannustava. Onko kuitenkaan mahdollista saada kommuunia toimimaan samalla tavalla kuin miten se toimi ensimmäiset kaksi vuotta? Kommuunin asukkaat olivat vaihtuneet, he eivät enää olleet näitä samoja henkilöitä, joiden kanssa kommuuni perustettiin. Pystyisikö uusista asukkaista, jotka eivät toisiaan entuudestaan tunteneet, muodostamaan vahvaa yhteinäistä kommuunia? Diktaattorimainen hallitus ei ainakaan tähän tavoitteeseen sopinut yhtään.

Uuden hallitusmuodon tulisi jakaa vastuuta ja valtaa tasaisesti. Demokratiassa valta jakaantui tasaisesti, mutta vastuu ei. Diktatuurissa vastuu ja valta oli vain yhdellä.

## Feodaalinen läänitysperiaate

Luotiin uusi hallitusmuoto. Yksinkertaisuudessa se toimii seuraavanlaisesti: jokainen saa oman alueen kommuunista hoidettavakseen, ja siinä alueessa hän saa määrätä omia sääntöjä, joilla voi helpottaa alueensa työtaakkaa, eli käytännössä siivousmääräänsä. Alueensa vastaava joutuu itse valvomaan, että sääntöjä noudatetaan. Vain minä voin purkaa säännöt, jos näen ne liian kohtuuttomiksi.

Laatu mitataan valitusten määrällä. Koska jokainen tietää mistä alueesta kukin vastaa, voidaan suoraan valittaa kyseiselle henkilölle. Laatu on sopiva, jos kukaan ei vaadi parempaa puhtautta.

Aloin kutsumaan tätä hallitusmuotoa feodaaliseksi hallitusmuodoksi. Kontulan Kommuuni jaettiin alueisiin, joilla oli autonominen itsemääräämisoikeus, johon vain minä pystyin vaikuttamaan.

Uusi hallitusmuoto toimii hienosti ja on toiminut lähes muuttumattomana tähän päivään asti. Vasta kolmen vuoden jälkeen tämä uusi järjestelmä alkoi yskimään, koska taloon oli muuttanut muutamia henkilöitä, jotka eivät ymmärtäneet miten järjestelmä toimii tai olivat välinpitämättömiä saamilleen valituksille. 

Minun pitäisi saada valituksia vain epäreiluista säännöistä, ei siitä että sääntöjä rikotaan. Jos alueen vastaava loi alueelle uusia sääntöjä, hän saattoi valittaa minulle siitä, että sääntöä ei noudatettu, vaikka hänen olisi pitänyt siitä kertoa säännön rikkojalle. Koska kaikki meni minun kauttani, se sai minut näyttämään diktaattorilta. Saatoin vaikuttaa myös henkilöltä, joka jatkuvasti valitti, vaikka olin vain viestin välittäjä. Koska olin ainoa joka valitti, saattoi säännön rikkojalle tulla sellainen tunne, että asia ei haitannut ketään muita. Säännön rikkoja saattoi ajatella, että koska se haittaa vain yhtä kommuunin asukasta, säännön rikkominen ei välttämättä ollut kovin vakava asia. Jos kaikki valittaisivat säännön rikkojalle, ei paantunutkaan säännön rikkoja pysty vastustamaan ryhmäpainetta.

Kommuunissa on ollut sellaisiakin tilanteita, missä A kehottaa B:tä kapinoimaan lakkoilemalla, eli käytännössä lopettamaan kaikki siivousvelvotteet kommuunia kohtaan. Saman henkilö A on myöhemmin valittanut minulle, että kommuunissa on likaista (ja valitus väärään osoitteeseen).

Uudessa hallitusjärjestelmässä en vastannut itse enää kommuuniin hygieniasta. Oli käännyttävä aluevastaavien puoleen, jos siisteydestä haluaa puhua. Tästä huolimatta saatoin saada valituksia kommuunin siisteydestä, joka osoitti, että järjestelmää ei oikein ymmärretty tai auktoriteetteja kunnioitettu. Joskus ei aluevastaavien kehoituksia kuunneltu, koska ei haluttu ottaa komentoja toiselta asukkaalta. Tällainen ajattelu murentaa järjestelmän idean. Minulle saa valittaa, jos aluevastaavan asettama sääntö on kohtuuton ja se pitäisi purkaa, mutta se että hyväksyy säännön, mutta ei sen valvontaa on aika typerää. Käytännössä siis sääntöjä saa rikkoa, mutta ei saa jäädä kiinni minun silmieni alla.

Piti luoda uusia sääntöjä välinpitämättömille tai niille, jotka eivät ymmärtäneet miten järjestelmä toimii. Ne jotka eivät voineet ottaa vastuuta, määrättiin noudattamaan siivousvuorolistaa. Mentiin hieman siis taaksepäin kehityksessä. Piti jälleen valvoa, että siivousvuorolistaa noudatettiin ja ohjeet siivoukseen oli laadittava tarkasti.

Joillekin valvominen oli kuitenkin ahdistavaa, mutta jos siivousvuoroja ei valvottu, niitä ei myöskään toteutettu (kokeiltiin, että ei valvota, ja se ei toiminut; siivous oli jo kaksi viikkoa myöhässä, joten oli pakko laittaa tälle stoppi). Haluttiin siivota silloin, kun fiilis on oikea, eli ei mitään siivousvuorolistaa. Tätä myös kokeiltiin, mutta silloin siivous tapahtui noin kerran kuussa heikolla laadulla. Pahimmillaan siivottiin kerran puolessatoista kuukaudessa ja vain siksi, että planeetojen asemat eivät olleet suotuisat siivoamiselle.

Jotta eläminen kommuunissa olisi kaikille reilua, päätettiin että ne, jotka eivät osallistuneet kommuunin siivoamiseen millään tavalla, tulee maksaa kuussa 20 € joko kommuunipankille tai niille, jotka ovat hoitaneet vastuualueensa hyvin. 20 € on erittäin pieni summa siihen nähden miten paljon jotkut asukkaat ovat kommuunille tehneet töitä. Jos tähänkään ei suostuta, saa lähteä kommuunista.

## Kontulan Kommuuni toimii

Aina kun uusi hallitusmuoto on luotu, on se toiminut alkuun melko hyvin. Demokratia toimi noin kaksi vuotta hyvin. Feodaalisella hallituksella on ainakin neljä hyvää vuotta takana. Diktatuurinen hallitus on ollut toimiva puolisen vuotta, kunnes lopulta loppuun paloin.

Hallitusmuotojen suurimmat haasteet ovat olleet uudet asukkaat. Usein uudet asukkaat ovat vaatineet asioiden muuttamista heidän haluamalleen tavalle. Tietenkin hallitusmuodon on palveltava asukkaitaan, mutta joskus asukkaat eivät ymmärrä yhteistä etua. Yksilön edut ovat lähes aina ristiriidassa yhteisön etujen kanssa. On yksilön etu, että ei tarvitse siivota, tiskata tai voi meluta yön yli, mutta tämä ei ole yhteisölle hyvä.

Vaikka kirjoituksesta tulee vaikutelma, että kommuunissa eläminen on raskasta ja täynnä sääntöjä, on kommuuni isossa aikaskaalassa toiminut hyvin. Kirjoituksessa on käsitelty niitä käännekohtia, jotka aiheuttivat hallitusmuodon vaihtumisen. Yleensäkin murroskohdissa on konflikteja, ja siksi kertomus tuntuu olevan täynnä konflikteja. Mukaan mahtuu kuitenkin monta vuotta rauhallisia aikoja.

Ehkä joskus tulevaisuudessa keksimme paremman hallitusmuodon kuin mikä meillä nykyään on. Ehkä joskus ei sääntöjä tarvita lainkaan tai mitään hallitusmuotoa.

---
title: "Hallitusmuodot"
author: "Greatman Lim"
blogit: ["Kontulan kommuuni"]
date: "2021-03-010"
---

Kontulan Kommuunissa on nähty yhteensä kolme erilaista hallitusmuotoa. Hallituksen tarkoitus on pitää yllä yhteisiä sääntöjä. Tärkeintä on, että asukkaat saavat elää puhtaassa kommuunissa, nukkua yönsä rauhassa sekä tuntea kommuunin ylläpidossa reiluutta. Kolme kertaa hallitusmuoto on kokenut täydellisen reformoinnin.

## Demokratia

Kommuunin ensimmäinen hallitusmuoto oli demokratia, jonka alla elettiin neljä vuotta. Kommuunissa pidettiin kaksi kertaa vuodessa kokouksia, jossa kaikille mahdollistettiin päätösten teko ja äänestäminen.

Alkuun demokratia toimi hyvin, mutta se alkoi murentumaan mielenkiinnon vähentymisen vuoksi ja kommuunin asukkaiden vaihtumisen myötä. Kun Kontulan Kommuuni perustettiin, kaikki asukkaat olivat tunteneet toisensa jo vähintään viisi vuotta, ja jotkut jopa 30 vuotta. Tällaisen kommuunin kanssa yhteiselo oli helppoa, olihan meillä jo toimivaksi koettu historia takana, mutta uudet asukkaat eivät välttämättä päässeet tarpeeksi nopeasti sen hetkiseen kaveripiiriin mukaan. He antoivat mielummin muiden päättää kommuunin asioista, koska tunsivat olevansa irrallisia. Seurauksena oli, että kiinnostus yhteisten asioiden hoitamiseen vähentyi, ja päätäntävalta siirtyi vähitellen päävuokralaiselle.

Demokratia kuolee, jos kukaan ei äänestä, vaikuta tai osallistu päätösten tekoon. Kokousten vähäiseen osanottoon saattoi vaikuttaa myös se, että keskustelun aiheet olivat aina samat: kommuunin hygienia, siisteys ja siivousvuorot ja -tavat. Kommuunin ensimmäisen vuoden aikana siivous ei ollut ongelma, mutta alkuinnostuksen loputtua siisteystaso laski. Myöhemmin asukkaiden siisteys vaatimus alkoi polarisoitumaan, mikä vaikeutti sopivan siisteystason löytämistä. Osa halusi siistin asunnon ja toiset sietivät likaa vähän liiankin hyvin.

Koska kokoukset olivat demokraattisia, voitiin tehdä kommuunin kannalta huonoja päätöksiä, vaikka yksilötasolla ne olisivatkin kivoja. Epäsiisteyttä kannattavat asukkaat alkoivat voittamaan äänestyksissä. Kommuunin perustamisvaiheessa puhuttiin siitä, että kommuuni pitäisi siivota kerran viikossa, mutta myöhemmissä kokouksissa päätettiin, että siivous kerran kahdessa viikossa riittää... Ja pian pääteettiin, että siivous tapahtuu vain kerran kuussa. Tämä paheni, koska kun siistit asukkaat muuttavat pois, heidän tilalleen todennäköisesti tulee epäsiistejä asukkaita. Epäsiistit asukkaat äänestävät kommuunia epäsiistimpään kuntoon.

Kokouksissa asioista päättäminen on helppoa, mutta päätöksen toimeenpano ei ole itsestään selvä asia. Siivousten laiminlyönti oli yleistä joillakin asukkailla. Vaikka kokouksissa oli päätetty siivousvuoroista ja rutiinisiivousten hoitamisen ajallaan, ei se käytännössä aina toteutunut. Huomattiin, että sovitut siivousvuorot kaipasivat valvontaa, eli jotakuta muistuttamaan siivousvuorosta. Lisäksi siivouksen laatua piti myös valvoa. Tämä tehtävä koitui päävuokralaisen hoidettavaksi.

Siivouksen ja kokousten päätösten valvominen on jo työtä itsessään, joka vie paljon aikaa. Ei koskaan tiedetty, muistaako asukas omat siivousvuoronsa vai ei. Ylimääräisen työmäärän takia päävuokralainen irrotettiin omista siivousvuoroistaan ja hänet siirrettiin valvomaan sopimusten noudattamista. Tämä oli alkua kommuunin seuraavalle hallituskaudelle: diktatuurille.

## Diktatuuri

Diktatuuri syntyi vahingossa, vaikka siihen johtaneet syyt olivat loogisia. Kokouksia oli turha pitää, koska kokouksen päätöksiä ei noudatettu, vaikka kokouksessa päätöksiin oli luvattu sitoutua. Demokraattista hallitusmuotoa haittasi vielä se, että suurin osa asukkaista ei halunnut osallistua kokouksiin. Monille vaikutti olevan ihan ok, että muut tekevät päätökset heidän puolestaan.

Diktatuurinen hallitusmuoto kesti vuoden, eikä se kovin hyvää aikaa ollut kenellekään. Muut asukkaat hyväksyivät ja luottivat siihen, että yksi henkilö teki oikeat päätökset koko kommuunin puolesta. Toivottiin jopa, että siivousvuoroista muistutetaan ja käsketään siivoamaan, koska siivousvuorolistan seuraaminen oli liian työlästä.

Diktatuuri on managerointi helvettiä, koska tehtävien annossa pitää olla erittäin täsmällinen. Jotkut asukkaat haluavat ymmärtää tehtävän annot heille itselleen edullisemmalla tavalla. Jos roskat pitää viedä, ne tulee viedä jätekatokseen, eikä jättää eteiseen. Jos tehtävänantona on olohuoneen siivoaminen, silloin pitäisi imuroida lattia ja pyyhkiä pölyt tasoilta, eikä vain siirrellä vähän tavaroita paikoilleen. Kun kaikki työ on tehty, on vielä muistutettava erikseen, että siivousvälineet viedään omille paikoilleen, koska niitä ei voi jättää lojumaan. Siivousvälineiden vieminen takaisin paikoilleen on ikään kuin uusi tehtävä.

Hauskimmat vastaväitteet siivoamisen tarpeelle on ollut, että siivoaminen on turhaa, koska kaikki paikat kuitenkin likaantuvat.

Diktaattoriajan hyvä juttu oli se, että sen seurauksena kommuunille luotiin omat nettisivut, johon kaikki ohjeet, säännöt ja sopimukset kirjattiin. Pääsääntöisesti monet säännöt ovat suhteellisen itsestään selviä asioita, mutta joskus näistäkin oli kirjoitettava sääntöjä. Itsestäänselvistä säännöistä on kirjoitettu [oma blogi]({{< ref "/blogi/kontulan-kommuuni/itsestaanselvia-saantoja.md" >}}).

Kommuunin nettisivut ovat helpottaneet työtaakkaa, koska asukkaat voidaan ohjata lukemaan nettisivuilta ohjeita ja tehtäviä. Nettisivut tuovat myös enemmän reiluuden tunnetta. Se takaa, että sääntöjä ei vain luotu tyhjästä aina sopivan tilanteen tullessa.

Diktatuurisen kauden huonoja puolia oli asukkaiden etääntyminen kommuunista. Vaikka asukkaat alkoivat etääntyä jo demokraattisen kauden aikana, oli diktatuurinen hallitusmuoto etääntymistä kannustava. Tavoitteena oli kuitenkin luoda toimiva kommuuni, jossa olisi siistiä ja kaikille voitiin taata yörauha. Bonuksena olisi vielä asukkaiden hyvä seura, mutta kuitenkin mahdollisuus rauhoittua silloin kun sitä kaipasi. Pystyisikö ventovieraista luomaan toimivaa kommuunia? Diktaattorimainen hallitus ei ainakaan tähän tavoitteeseen sopinut.

Uuden hallitusmuodon tulisi jakaa vastuuta ja valtaa tasaisesti. Demokratiassa valta jakaantui tasaisesti, mutta vastuu ei. Diktatuurissa vastuu ja valta oli vain yhdellä.

## Feodaalinen läänitysperiaate

Uusi hallitusmuoto toimii yksinkertaisuudessa seuraavanlaisesti: jokainen saa oman alueensa kommuunissa hoidettavakseen, ja sillä alueella hän saa määrätä omia sääntöjä helpottamaan työtaakkaansa, eli käytännössä siivousmääräänsä. Alueensa vastaava joutuu itse valvomaan, että sääntöjä noudatetaan. Vain päävuokralainen voi purkaa säännöt, jos näkee ne liian kohtuuttomiksi.

Laatu mitataan valitusten määrällä. Jokainen asukas tietää mistä alueesta kukin vastaa, joten valitusten pitäisi mennä oikeaan osoitteeseen.

Tämän hallituksen lempinimeksi tuli feodaalinen hallitusmuoto. Kontulan Kommuuni jaettiin alueisiin, joilla oli autonominen itsemääräämisoikeus, johon vain päävuokralainen pystyi vaikuttamaan.

Uusi hallitusmuoto toimi hyvin ja on toiminut lähes muuttumattomana tähän päivään asti. Vasta kolmen vuoden jälkeen uusi järjestelmä alkoi yskimään, koska taloon muutti muutamia henkilöitä, jotka eivät ymmärtäneet järjestelmää tai olivat välinpitämättömiä saamilleen valituksilleen. Järjestelmää piti kehittää eteenpäin: ottamaan huomioon laiskat ja välinpitämättömät asukkaat.

Asukkaat jotka eivät voineet ottaa vastuuta, määrättiin noudattamaan siivousvuorolistaa. Mentiin siis hieman takaisin diktaattorimaisempaan suuntaan. Siivousohjeet laadittiin tarkasti, ja siivousvuoroja alettiin taas valvoa.

Joitakin valvominen ahdisti, mutta jos siivousvuoroja ei valvottu, niitä ei myöskään toteutettu (kokeiltiin ilman valvontaa, ja se ei toiminut; siivous oli jo kaksi viikkoa myöhässä, joten oli pakko laittaa tälle stoppi). Haluttiin siivota silloin, kun fiilis on oikea, eli ei mitään siivousvuorolistaa. Tätä myös kokeiltiin, mutta silloin siivous tapahtui noin kerran kuussa. Pahimmillaan siivottiin kerran puolessatoista kuukaudessa.

Kommuunin kotityöt pitäisi jakaantua tasapuolisesti ja reilusti jokaisen asukkaan kesken. Päätettiin että ne, jotka eivät osallistuneet kommuunin siivoamiseen millään tavalla, maksavat kuussa 20 € joko kommuunipankille tai hänen vastuualueensa ottavalle. 20 € on erittäin pieni summa siihen nähden, miten paljon jotkut asukkaat ovat kommuunin eteen tehneet töitä. Jos tähänkään ei suostuta, saa lähteä kommuunista.

Maksusysteemi on toiminut yllättävän hyvin laiskoille asukkaille. Mikäli kommuunissa kolme asukasta maksaa siivousmaksun, sillä saa jo ammattisiivoojan kerran kuukaudessa.

## Kontulan Kommuuni toimii

Aina kun uusi hallitusmuoto on luotu, se on toiminut alkuun melko hyvin. Demokratia toimi hyvin noin kaksi vuotta, diktatuurinen hallitus puoli vuotta. Feodaalinen hallitusmuoto on toiminut hyvin ainakin neljä vuotta. 

Uudet asukkaat tuovat usein haasteita vallitsevalle hallitusmuodolle. Välillä he ovat vaatineet asioiden muuttamista, vaikka he alunperin suostuivat yhteisiin sääntöihin. Tietenkin hallitusmuodon on palveltava asukkaitaan, mutta sen on myös otettava huomioon yhteisö. Yksilön edut voivat olla ristiriidassa yhteisön etujen kanssa. On yksilön etu, että ei tarvitse siivota, tiskata tai voi meluta yön yli, mutta tämä ei ole muille asukkaille hyvä.

Kirjoituksesta saattaa tulla vaikutelma, että kommuunissa eläminen olisi raskasta ja että se olisi täynnä sääntöjä, mutta kommuuni on isossa mittakaavassa toiminut kuitenkin hyvin. Tässä kirjoituksessa on käsitelty niitä käännekohtia, jotka aiheuttivat hallitusmuodon vaihtumisen. Yleensäkin murroskohdissa on konflikteja, ja siksi kertomus tuntuu olevan täynnä konflikteja. Mukaan mahtuu kuitenkin monta rauhallista vuotta.

Ehkä joskus tulevaisuudessa Kontulan Kommuuni keksii paremman hallitusmuodon kuin mikä meillä nykyään on. Ehkä joskus ei sääntöjä tarvita lainkaan tai mitään hallitusmuotoa.

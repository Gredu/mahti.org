---
title: "Hallitusmuodot"
author: "Greatman Lim"
blogit: ["Kontulan Kommuuni"]
date: "2020-08-19"
draft: true
---

Kontulan Kommuunissa on nähty yhteensä kolme erilaista hallitusmuotoa. Hallitusmuodot ovat kehittyneet, ja toisinaan niihin on vaikuttanut asukkaiden mieltymykset. Hallituksen tarkoitus on pitää yllä yhteisiä sääntöjä, olemaan reilu tai vähintään luomaan illuusio, että kaikki on reilua.


## Demokratia

Kommuunin ensimmäinen hallitusmuoto oli demokratia, jonka alla elettiin neljä vuotta. Kommuunissa pidettiin kaksi kertaa vuodessa kokouksia, jossa kaikille mahdollistettiin päätösten teko ja äänestäminen.

Alkuun demokratia toimi hyvin, mutta se rupesi murentumaan mielenkiinnon vähentymisen takia ja kommuunin demografian muuttumisen myötä. Kun Kontulan Kommuuni perustettiin, olivat kaikki asukkaat ystäviäni, jotka olin tuntenut vähintään viisitoista vuotta. Tällaisen kommuunin kanssa yhteiselo on helppoa. Ajan myötä kuitenkin kiinnostus yhteisten asioiden hoitamiseen vähentyi, minkä seurauksena sain tahtomattani lisää päätäntävaltaa. Neljän vuoden aikana on myös uusia asukkaita muuttanut sisään ja vanhoja poistunut. Uudet eivät välttämättä päässeet tarpeeksi nopeasti tähän kaveripiiriin mukaan, jonka takia antoivat mielummin muiden päättää kommuunin asioista.

Demokratia kuolee, jos kukaan ei äänestä, vaikuta tai antaa muiden tehdä päätökset. Kokousten vähäiseen osanottoon saattoi vaikuttaa myös se, että keskustelun aiheet olivat aina samat. Kommuunin hygienia, siisteys ja siivousvuorot ja -tavat olivat aina kokousten suurin puheenaihe. Kommuunin ensimmäisen vuoden aikana siivous ei ollut ongelma, mutta alkuinnostuksen jälkeen siisteystaso aleni. Myöhemmin asukkaiden siisteys vaatimus alkoi polarisoitumaan, mikä vaikeutti sopivan siisteystason löytämisen. Osa halusi siistin asunnon ja toiset sietivät likaa vähän liiankin hyvin.

Koska kokoukset olivat demokraattisia, voitiin tehdä kommuunin kannalta huonoja päätöksiä, vaikka yksilötasolla ne olisivatkin hyviä. Epäsiisteyttä kannustavat asukkaat alkoivat voittaa äänestyksissä. Kommuunin perustamisvaiheessa puhuttiin siitä, että kommuuni pitäisi siivota kerran viikossa. Myöhemmissä kokouksissa päätettiin, että kommuunissa siivotaan kerran kahdessa viikossa... Ja kohta pääteettiin, että siivous tapahtuu vain kerran kuussa. Tämä paheni, koska [ääliöteoriaa](https://jaskanpauhantaa.blogspot.com/2020/06/aalioteoria.html) mukaillen siistit asukkaat muuttavat pois ja niiden tilalle todennäköisesti tulee epäsiisti, joka mielummin äänestää kommuunia epäsiistimpään tilaan, jos se tarkoittaa hänelle itselleen vähemmän työtä.

Asioita on huomattavasti helpompi päättä, mutta päätöksen toteutuminen ei ole itsestään selvä asia. Siivousten laiminlyönti oli yleistä tietyillä asukkailla. Vaikka kokouksissa oli päätetty siivousvuoroista ja olimme yhteisesti sopineet hoitavamme omat siivousrutiinimme ajallaan, ei se käytännössä aina toteutunut. Huomasin, että sovitut siivousvuorot kaipasivat valvojaa tai esimiestä muistuttamaan siivousvuoroista. Lisäksi siivouksen laatu saattoi olla erittäin huono, joka sitten ärsytti seuraavaa siivousvuorossa olevaa, koska hänen piti siivota edellisen laiminlyönnit.

Siivouksen ja kokousten päätösten valvominen on jo työtä itsestään, johon menee yllättävän paljon aikaa. Käytännössä olin mukana jokaisessa siivouksessa ja siivousasiat olivat jatkuvasti mielessäni. Ei koskaan tiedetty, että muistaako henkilö omat siivousvuoronsa vai ei. Ylimääräisen työmäärän takia sanouduin irti omista siivousvuoroistani ja siirryin ainoastaan valvomaan, että sopimuksista pidetään kiinni. Tämä oli alkua kommuunin seuraavalle hallituskaudelle: diktatuurille.


## Diktatuuri

Minusta tuli diktaattori vahingossa. Siihen johtaneet syyt olivat kuitenkin loogisia. Miksi pitää kokouksia, jos kokouksen päätöksiä ei noudateta? Tai miksi ylipäätänsä pidetään mitään kokouksia, jos suurin osa asukkaista ei halua niihin osallistua tai muutenkaan halua tehdä päätöksiä tai haluavat, että joku muu tekee päätökset. Miksi kirjoittaa ylös siivousvuoroja, jos sitä ei kuitenkaan katsota. Siivous tapahtuu kuitenkin vasta silloin kun patistan.

Diktatuurinen hallitusmuoto ei kuitenkaan kestänyt kuin vuoden, eikä siinä ollut mitään hyvää. Muut asukkaat hyväksyivät ja luottivat siihen, että teen oikeat päätökset koko kommuunin puolesta. Toivottiin jopa, että patistan siivoamaan, koska siivousvuorolistan seuraaminen oli liian työlästä. Tämä oli managerointi helvettiä, sillä siivousvuorolista ei ollut kommuunin ainoa tehtävälista.

Managerointia vaikutti se, että tehtäviä alettiin noudattamaan kirjaimellisesti tai tavalla, joka suosi vähiten töitä. Jos oli mahdollisuus ymmärtää tehtävänanto väärin omaksi edukseen, silloin se myös niin ymmärrettiin.

Esimerkiksi jos roskat pitää viedä, ne viedään eteiseen, eikä jätekatokseen. Tarvitaan uusi tehtävänanto: roskat eteisestä jätekatokseen. Ei riitä, että tehtävänä on siivota olohuone; se ymmärretään siten, että riittää kun siirtelee vähän tavaroita, vaikka olohuone pitäisi imuroida ja tasot pyyhkiä pölyistä. Tehtävänanto piti tarkentaa yksityiskohtaiseksi. "Siivoa vessa" on liian abstraktia - on kerrottava ja näytettävä tasot mitkä pitää siivota, osoitettava rätit millä siivota, sekä näytettävä mitä aineita käytetään. Lopuksi on vielä kerrottava, että rätit ja aineet takaisin omiin paikkoihinsa työn jälkeen, koska yleensä siivousvälineet jäävät lojumaan.

Asukkaan muisti toimii aina hänen edukseen. Yleensä ei riitä, että sanoo: "Sama siivous kuin viime kerralla". Kaikki on kerrottava uudelleen, mutta jos siihen lisää jotain uutta, esimerkiksi suihkuhuoneen lattian kuuraaminen, asukas muistaa heti, että sitä ei viime kerralla tarvinnut tehdä, joten miksi se pitäisi tehdä?

Hauskimmat vastaväitteet siivoamisen tarpeelle on ollut, että siivoaminen on turhaa, koska kaikki kuitenkin likaantuu.

Diktaattoriajan hyvä juttu oli se, että sen seurauksena luotiin kommuunille oma nettisivu, mihin kaikki ohjeet, säännöt ja sopimukset kirjattiin. Kommuunin nettisivut ovat paisuneet sen takia, että monet asiat, jotka olin luullut itsestään selviksi, eivät olleetkaan ihan niin selkeitä. Esimerkiksi on pitänyt tehdä sääntö, että takkaa ei saa sammuttaa vedellä. On myös pitänyt kirjoittaa sääntö, että muovia ei saa heittää biojätteeseen. Valoja on myös turhaan jätetty auki, koska on ollut mukavempaa, että kun tullaan kymmenen tunnin päästä kotiin illalla ovat kaikki oman huoneen valot valmiiksi auki. Kyse ei siis ei ole ollut unohduksesta vaan tahallisesta valojen päälle jättämisestä. Eikä saa öisin laulaa, kun kaikki nukkuvat.

Kommuunin nettisivujen kirjoittaminen on helpottanut työtaakkaani. Edelleen oli kuitenkin asukkaita, jotka mieluiten ensisjaisesti kysyivät neuvoa minulta tai halusivat tehtävänannot suullisesti, mutta suurin osa asukkaista alkoi pärjäämään itsenäisesti.

Diktatuurisen kauden huonoja puolia oli asukkaiden etääntyminen kommuunista. Vaikka asukkaat alkoivatkin jo etääntyä demokraattisen kauden aikana, oli diktatuurinen hallitusmuoto etääntymistä kannustava. Onko kuitenkaan mahdollista saada kommuunia toimimaan samalla tavalla kuin kommuunin ensimmäiset kaksi vuotta? Asukkaat olivat muuttuneet, he eivät olleet enää näitä samoja henkilöitä, joiden kanssa kommuuni perustettiin. Pystyisikö uusista asukkaista kuitenkin muodostamaan vahvaa yhteinäistä kommuunia? Diktaattorimainen hallitus ei tähän tavoitteeseen sopinut yhtään.

Uuden hallitusmuodon tulisi jakaa vastuuta ja valtaa tasaisesti. Demokratiassa valta jakaantui tasaisesti, mutta vastuu ei, joten demokratiaan ei enää palata.


## Feodaalinen läänitysperiaate

Luotiin uusi hallitusmuoto. Yksinkertaisuudessa se toimii seuraavanlaisesti: jokainen saa oman alueen kommuunista hoidettavakseen, ja siinä alueessa hän saa määrätä omia sääntöjä, joilla voi helpottaa alueensa työtaakkaa, eli siivousmääräänsä. Alueensa vastaava joutuu itse valvomaan, että sääntöjä noudatetaan. Vain minä voin purkaa säännöt, jos näen ne liian kohtuuttomiksi.

Laatu mitataan valitusten määrällä. Koska jokainen tietää mistä alueesta kukin vastaa, voidaan suoraan valittaa kyseiselle henkilölle. Laatu on sopiva, jos kukaan ei vaadi parempaa puhtautta.

Aloin kutsumaan tätä hallitusmuotoa feodaaliseksi hallitusmuodoksi. Kontulan Kommuuni jaettiin alueisiin, joilla oli autonominen itsemääräämisoikeus, johon vain minä pystyin vaikuttamaan.

Uusi hallitusmuoto toimi hienosti ja on toiminut lähes muuttumattomana tähän päivään asti. Järjestelmä toimi hyvin kolme vuotta, kunnes taloon muutti muutamia tyyppejä, jotka eivät ymmärtäneet miten järjestelmä toimii ja olivat myös hyvin välinpitämättömiä valituksista. Esimerkiksi epäsiisteydestä valitettiin yleensä minulle, vaikka olisi pitänyt valittaa alueesta vastaavalle. Jos alueen vastaava loi alueelle uusia sääntöjä, hän saattoi valittaa minulle siitä, että sääntöä ei noudatettu, vaikka hänen olisi pitänyt siitä kertoa säännön rikkojalle. Koska kaikki meni minun kauttani, se sai minut vaikuttamaan diktaattorilta. Saatoin vaikuttaa myös henkiöltä, joka jatkuvasti valitti, vaikka pääosin olin vain viestin välittäjä.

Uudessa hallitusjärjestelmässä en käytännössä vastannut itse enää kommuuniin hygieniasta. On käännyttävä aluevastaavien puoleen, jos siisteydestä haluaa puhua. Tästä huolimatta saatoin saada valituksia kommuunin siisteydestä, joka osoitti, että järjestelmää ei oikein ymmärretty.

On myös käynyt niin, että joitain aluevastaavan asettamaa sääntöä ei ole haluttu totella. Vastaväitteenä on ollut, että ei ota komentoja toiselta asukkaalta, vaan ainoastaan minulta. Tällainen ajattelu murentaa järjestelmän idean. Minulle saa valittaa, jos aluevastaavan asettama sääntö on kohtuuton ja se pitäisi purkaa, mutta se että hyväksyy säännön, mutta ei sen valvontaa on melko typerää. Käytännössä siis sääntöjä saa rikkoa, mutta ei silloin kun olen läsnä. Vain minä voin valvoa, että sääntöjä noudatetaan.

Piti luoda uusia sääntöjä välinpitämättömille tai niille, jotka eivät ymmärtäneet miten järjestelmä toimii. Ne jotka eivät voineet ottaa vastuuta, määrättiin noudattamaan siivousvuorolistaa. Mentiin hieman siis taaksepäin kehityksessä. Piti jälleen valvoa, että siivousvuorolistaa noudatettiin ja ohjeet siivoukseen oli laadittava tarkasti.

Joillekin valvominen oli kuitenkin ahdistavaa, mutta jos siivousvuoroja ei valvottu, niitä ei myöskään toteutettu (kokeiltiin, että ei valvota, ja se ei toiminut). Haluttiin siivota silloin, kun fiilis on oikea. Tätä myös kokeiltiin, mutta silloin siivous tapahtui noin kerran kolmessa viikossa heikolla laadulla. Pahimmillaan siivottiin kerran puolessatoista kuukaudessa, koska planeetojen asemat eivät olleet suotuisat siivoamiselle.

Jotta eläminen kommuunissa olisi kaikille reilua, päätettiin että ne, jotka eivät osallistu kommuunin siivoamiseen millään tavalla, tulee maksaa kuussa 20 € joko kommuunipankille tai niille, jotka ovat hoitaneet vastuualueensa hyvin. 20 € on erittäin pieni summa siihen nähden miten paljon jotkut asukkaat ovat kommuunille tehneet töitä. Jos tähänkään ei suostuta, saa lähteä kommuunista.


## Kontulan Kommuuni toimii

Aina kun uusi hallitusmuoto on luotu, on se toiminut melko hyvin. Demokratia toimi noin kaksi vuotta hyvin. Feodaalisella hallituksella on ainakin neljä hyvää vuotta takana. Diktatuurinen hallitus on ollut toimiva puolisen vuotta, kunnes lopulta loppuun paloin.

Hallitusmuotojen suurimmat haasteet ovat olleet uudet asukkaat. Usein uudet asukkaat ovat vaatineet asioiden muuttamista heidän haluamalleen tavalle. Tietenkin hallitusmuodon on palveltava asukkaitaan, mutta joskus asukkaat eivät ymmärrä yhteistä etua. Yksilön edut ovat lähes aina ristiriidassa yhteisön etujen kanssa. On yksilön etu, että ei tarvitse siivota, tiskata tai voi meluta yön yli, mutta tämä ei ole yhteisölle hyvä.

Vaikka kirjoituksesta tulee vaikutelma, että kommuunissa on raskasta, on se oikeastaan ollut melko toimiva. Kirjoituksessa on käsitelty niitä käännekohtia, jotka aiheuttivat hallitusmuodon vaihtumisen. Yleensäkin murroskohdissa on konflikteja, mutta kommuunielämä ei ole täysin vain konfliktia. Mukaan mahtuu monta vuotta rauhallisia aikoja.

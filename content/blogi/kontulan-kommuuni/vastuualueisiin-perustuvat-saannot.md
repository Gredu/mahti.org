---
title: "Vastuualueisiin perustuvat säännot"
author: "Greatman Lim"
blogit: ["Kontulan kommuuni"]
date: "2020-09-03"
---
Vastuualueisiin perustuvista säännöistä on kirjoitettu jo vähän [hallitusmuodot]({{< ref "/blogi/kontulan-kommuuni/hallitusmuodot.md">}}) blogissa. Kerrotaan vastuuaelueista kuitenkin vähän tarkemmin, koska se on tämän hetkinen "hallitusmuoto".

Kerrataan sääntöjä:

  - asukkailla on vastuualueet
  - asukas siivoaa vastuualueensa (minimissään yhteensä 2 tuntia per kuukausi)
  - asukas luo säännöt alueellaan ja valvoo niiden noudattamista
  - valitukset vastuussa olevalle asukkaalle
  - sääntöjen kohtuuttomuudesta voi valittaa päävuokralaiselle

Uudessa hallitusjärjestelmässä päävuokralainen ei vastaa enää kommuuniin hygieniasta. On käännyttävä aluevastaavien puoleen, jos siisteydestä haluaa keskustella. Asukkaalla on annettu oikeus muodostaa sääntöjä helpottamaan oman alueensa siivoamista. Esimerkiksi jokaisen tulisi siivota aina omat sotkunsa. Keittiössä on kaikki kehoitettu tekemään ruokaa keittiön muulla tasolla kuin ruokailupöydällä, ettei pöytä likaantuisi aina kohtuuttomasti. Tämä on toiminut paremmin, koska on huomattu, että moni ei siivoa omia jälkiään keittiönpöydältä, koska pöytäliina nostaa kynnystä siivota.

Vastuualueisiin perustuva hallitusmuoto on toiminut kaikista pisimpään. Viimeisten kahden vuoden aikana järjestelmä on kuitenkin ruvennut yskimään. Esimerkiksi järjestelmä on ollut joillekin liian monimutkainen. Joskus ei myöskään ole aluevastaavan auktoriteettiä kunnioitettu. Vasta kun saman asian sanoo päävuokralainen, ollaan toteltu. Monimutkaisuus ja sääntöjen totteleminen vain, kun ylin auktoreteetti ne asettaa, muistuttaa vähän halusta palata diktaattorismaisempaan rakenteeseen (tästä hallitusmuodosta on myös jo [vähän kirjoitettu]({{< ref "/blogi/kontulan-kommuuni/hallitusmuodot.md">}}). Diktaattorimainen hallitusmuoto on toiminut kaikista lyhyimmän ajan ja ollut erittäin huono. Se on ajannut yhteisöllisyyttä pois ja vienyt kommuunia enemmän solumaisempaan asumismuotoon. Vastuualueilla kaikki asukkaat ovat toisiaan nähden samalla tasolla.

Vastuualueisiin perustuvat sääntöjen heikkous on siinä, että se on suunniteltu kommuunimielisille. Asukkaat, jotka sopisivat paremmin soluihin, eivät tässä vastuujärjestelmässä pärjää, välitä tai pidä. Asukkailta myös vaaditaan vähän parempaa koulutustasoa, älykkyyttä tai edes viitseliäisyyttä yrittää ymmärtää vastuualueiden idea. Jos asenteena on jo asua solumaisesti tai ainoastaan hyötyä kommuunista antamatta mitään takaisin, ei järjestelmää opi. Joskus Kontulan kommuunista on sanottu, että se on kuin vanhainkoti, mutta nuorille.

## Päivityksiä

Kaikki tiesivät mitkä alueet kuuluivat kenellekin, joten oli helppo nähdä milloin asukas oli jättänyt siivoamatta. Oli ehdottaman tärkeää, että kukaan ei siivonnut toisen aluetta, vaan valittaisivat siitä mielummin. Kommuunissa on ollut tilanteita, missä joku valittamisen sijaan on alkanut siivoamaan toisen aluetta. Ei kestänyt kauaa, että tästä tavasta tuli rutiini. Kommuunityöt alkoivat jakaantua epätasaisesti, kun toiset hiljaisina hyväksyivät sen, että tekivät enemmän töitä kuin muut. Tämän takia työt muiden alueilla kiellettiin. Siivousvaatimus on kuitenkin kaksi tuntia kuukauden aikana, joka ei mielestäni ole kovin suuri vaatimus.

Asukkaiden halu tehdä muiden töitä kuitenkin kasvoi, koska valittaminen ei näytä auttavan. Sovittiin, että saa tehdä muidenkin työt, mutta tästä eteenpäin kaikki työt merkitään ylös: miten paljon on tehnyt töitä ja miten paljon on siihen käyttänyt aikaa. Kuten ennustettiinkin, ero kommuunitöihin asukkaiden välillä oli valtava, pahimmillaan seitsemän tuntia. Toivottiin, että tämä saisi muutkin asukkaat hereille, mutta valitettavasti näin ei käynyt.

Nykyään tehdystä työstä, joka ylittää kaksi tuntia, voi saada palkkaa kommuunin muilta asukkailta. Maksajiksi tulevat asukkaat, jotka alittavat kahden tunnin tavoiterajan. Tämä on hieman helpottanut eripuraa.


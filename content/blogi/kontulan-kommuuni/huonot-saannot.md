---
title: "Huonot säännöt"
author: "Greatman Lim"
blogit: ["Kontulan kommuuni"]
date: "2021-03-27"
---
[Edellisessä blogipostauksessa]({{< ref "/blogi/kontulan-kommuuni/hyvat-saannot.md">}}) kerrottiin hyvistä säännöistä ja lueteltiin hyvien sääntöjen tuntomerkkejä. Nyt on vuorossa kommuunin huonot säännöt.

## Tiskisäännön poikkeus: kaverisääntö

Tämä on hyvä esimerkki säännöstä, joka ei täytä tavoitteita, vaikka sääntöä noudatetaankin. Kaverisääntö sanoo, että **tiskit saa jättää tiskaamatta keittiöön, mikäli on kaveri tai kavereita kylässä.**

Tässä säännöstä ei tule ilmi tavoitetta ja sääntö on liian epätarkka, jonka takia sitä on helppo käyttää hyväksi. Tavoitteena tällä poikkeussäännöllä on, että asukas voi seurustella rauhassa kavereiden kanssa ilman painetta aloittaa tiskaaminen. Haitta muille on kuitenkin pidettävä mahdollisimman pienenä. Näin sääntöä on noudatettu:

  - tyttöystävän kyläily viikoksi on aiheuttanut viikon tiskivuoren keittiöön
  - aamiaisesta jääneet tiskit on jätetty tiskaamatta, koska illalla tulee kaverit kyläilemään
  - kaverukset ovat jättäneet tiskit keittiöön ja lähteneet pariksi päiväksi jonnekin
  - sääntöä on myös luettu siten, että banaanin kuoria ja muuta roskaa on jätetty keittiön eri tasoille
  - edelliseen liittyen; kaikki astiat ruokineen on vain jätetty keittiöön, kun olisi vähän muita kunnioittavampaa edes kerätä astiat tiskipöydän puolelle

On käynyt joskus jopa niin, että asukkaan ystävät ovat ruokailun jälkeen pohtineet, että pitäisiköhän tiskit tiskata pois. Tähän asukas on selittänyt kaverisäännön, jolloin tiskit ovat jääneet tiskaamatta. Asukkaan ystävät ovat olleet siis enemmän huolissaan kommuunin mukavuudesta kuin itse asukas.

## Toimimattomia tiskisääntöjä

Tiskien unohtaminen on ollut jo jonkin aikaa ongelmana kommuunissa. Yksi asukkaista oli ehdottanut, että jokainen tiskaisi aina yhden ylimääräisen tiskin, jolloin päästäisiin pikkuhiljaa eroon unohdetuista tiskeistä. Ei kestänyt kauaakaan, kun säännön ehdottaja totesi säännön huonoksi. Hänen lisäkseen oli ainoastaan yksi, joka tätä sääntöä noudatti. Lisäksi kaikki kyllä tiesivät, kuka tiskejä unohtelee eniten.

Muiden tiskejä on todella ärsyttävä tiskata.

Toinen mielenkiintoinen tiskisääntö oli, että yksi henkilö tiskaa kaikkien tiskit. Tiskit olisi vain huuhdeltava ja laitettava siististi pinoon tiskialtaaseen. Tiskaaja tiskasi kerran päivässä kaikki tiskit. Ainoastaan ruoanlaittovälineet oli tiskattava välittömästi, jotta muut voisivat käyttää niitä. Sovittiin, että tiskaajan ei tarvinnut osallistua kommuunin muihin velvollisuuksiin. Tämä toimi hyvin jonkin aikaa, kunnes kaatui siihen, että muut henkilöt eivät hoitaneet edes omia velvollisuuksiaan.

## Ei siivoussääntöjä

Yllättävän moni asukas on ehdottanut, että siivoussääntöjä ei olisi ollenkaan ja kaikki voisivat siivota silloin kun huvittaa. Kommuunissa sitä kokeiltiin pariin otteeseen, eikä se kuitenkaan toiminut. Anarkia pakotti siisteydestä välittävät asukkaat siivoamaan myös muiden sotkuja. Anarkiaa ehdottaneet asukkaat ovat yleensä olleet niitä, jotka muutenkin ovat kommuunissa siivonneet vähiten. 

## Siivousvuorolistat

Monet solut toimivat siivousvuorolistoilla, jotka joskus toimivat ja joskus eivät, mutta kommuunissa ne eivät koskaan ole toimineet. Siivousvuorolista vaatii sen, että jokainen noudattaa sitä.

Kommuunissa on pitänyt aina muistuttaa siivouksesta, ja myös siivousjäljen laatu on ollut eritasoista. Jotkut käyttivät siivoukseen viisitoista minuuttia ja jotkut tunnin, mikä myös näkyi. Ongelmaa on joskus yritetty korjata vertaisarvioilla, eli seuraava siivousvuorossa oleva tarkistaa edellisen siivousjäljen. Tämän ajateltiin olevan hyvä idea, koska huono siivous aiheutti seuraavalle enemmän työtä.

Vertaisarviointi ei kuitenkaan toiminut, koska jos vuoroissa oli monta huonosti siivoavaa henkilöä, saatettiin viidenkin minuutin siivoukset hyväksyä. Lisäksi vertaisarviointi on ollut monelle asukkaalle liian monimutkaista ja häiritsevää, koska eripuran välttämiseksi asukkaat eivät halunneet arvioida muita.

Kommuunissa siivousvuorolistat olivat hyvin joustavia. Ei ollut siivouspäivämääriä vaan siivousajanjaksoja. Eli käytännössä oli viisi päivää, jonka aikana siivous piti tehdä. Ajanjaksot annettiin sen vuoksi, että asukkaat saisivat suunnitella siivouspäivänsä itse. Tapahtui kuitenkin liian usein siten, että nämä ajanjaksot unohdettiin. Viisi päivää ei yleensä riittänyt siivouspäivän suunnitelulle, vaikka siivous kesti noin tunnin. Yleensä asukas siivosi viimeisenä deadline päivänä.

Välillä kävi niinkin, että viiden päivän siivousajanjakso olikin viiden päivän suunnittelu-aika. Eli oli viisi päivää aikaa suunnitella milloin siivoaa. Suunnittelussa päätettiin yleensä seuraava uusi viiden päivän ajanjakso *milloin oikeasti alettiin siivoamaan*. Näin asukas yritti lykätä siivousvuoroaan viikoilla ja tämän lisäksi työllisti muistuttajaa.

Yleensäkin siivousvuorolistan laiminlyönnin syiksi on annettu:

  - "en mä huomannu"
  - "en mä tajunnu"
  - "ei mulla ole ollut aikaa (näiden viiden päivän sisällä siivota)"

Kommuuni on pyrkinyt tekemään siivouslistasta mahdollisimman joustavan ja ottamaan huomioon asukkaidensa tilanteet. Asukkaat saavat esimerkiksi vaihtaa siivousvuorojaan keskenään ja viiden päivän siivousajankohta on ollut tarpeeksi iso. Siivousvuorojen suunnitelu kommuunissa on alkanut tuntumaan taistelulta tuulimyllyjä vastaan. Jatkuvasti halutaan lisää joustoa, mutta jouston syynä on ollut ennemminkin laiskuus.

Siivousvuorolista valvominen on työlästä. Siivousjäljen laadussa oli usein myös isoja puutteita. Nykyään kommuuni toimii vastuuperiaatteella, joka on ollut paljon parempi kuin siivouslistat. Ehkä toisella asukaskokoonpanolla siivouslistat voisivatkin toimia paremmin? Ainakin joissain soluissa ja kommuuneissa se on toiminut.

## Siivous pareittain

Tämä siivousjärjestely on mielenkiintoinen, vaikka se ei kommuunissa toiminut. Ideana on siivota pareittan joka toinen viikko. Parit myös vaihtuisivat telamaisesti. Oletetaan, että olisi asukkaat A, B, C, D ja E. AB siivoaa ensin, sitten BC, sitten CD, jne. Käytännössä siivoamista tulisi yhdelle henkilölle kaksi kertaa kuussa, jonka jälkeen puolentoista kuukauden tauko.

Asukkaiden siivousjärjestys myös laitetaan siten, että joka toisella on ahkerampi siivooja. Näin pariksi tulee aina yksi ahkera. Viimeisenä sopimuksena vielä, että siivouksen saa lopettaa vain samaan aikaan, eli kukaan ei saa jättää pariaan siivoamaan yksin.

Sääntö ei toiminut luultavasti siksi, että se oli liian monimutkainen. Tämän lisäksi jotkut asukkaat lopettivat siivouksen kesken, vaikka toinen jatkoikin, ja tämänpä vasta olikin sille yksin siivoajalle todella ärsyttävää. Näyttää myös siltä, että laiskan ja ahkeran parin yhdistäminen ei välttämättä ollutkaan kovin hyvä idea.

Välillä piti myös kolmannen osapuolen osallistua siivouksen organisointiin, jos viestintä kahden seuraavassa vuorossa olijoiden kesken ei toiminut.

## Yleisten pyykkien pesu

Kommuunilla on paljon yleisiä pyykkejä. Näitä ovat esimerkiksi suihkuhuoneen suihkumatto, käsipyyhkeet suihkuhuoneessa, vessassa ja keittiössä, kuivauspyyhe keittiössä ja keittiön pöytäliina. Pyykkien pesuun liittyvä sääntö: **Jos pesukoneeseen mahtuu pyykkejä, täytä ne kommuunin pyykeillä.**

Kommuunin periaatteisiin kuuluu ekologisuus. Asukkaiden pitäisi pestä vain täysiä pesukoneellisia, mutta usein näin ei ole. Kommuunipyykkejä pestään sen verran harvoin, että pesukone saadaan täyteen pelkästään kommuunin pyykeillä. Näin ei pitäisi käydä, jos asukkaat täyttäisivät vajaana olevat pesukoneet niillä.

Sääntö ei luultavasti toimi, koska asukkaat näyttävät unohtavan kommuunipyykit. Ehkä on myöskin ajateltu, että pyykit aiheuttavat liikaa työtä, kyllähän joku muu ne hoitaa.

Pesukoneen päälle on laitettu lappu, jossa muistutetaan kommuunipyykeistä, mutta se ei kuitenkaan ole auttanut.

Pyykkiin liittyvät säännöt ovat hyviä sääntöjä, mutta niitä unohdetaan noudattaa tai niitä ei haluta noudattaa. On pohdittu sitä, että pitäisikö kommunipyykit säilyttää pyykkikorin sijasta suoraan pesukoneessa. Tällöin näitä pyykkejä ei millän pysty olla näkemättä. Pyyhkeet tarvitsevat kuitenkin 60 asteen pesuohjelman, mikä voi tuottaa ongelmia.

Toistaiseksi kommuuni ei ole pystynyt ratkaisemaan pyykkiongelmaa ja se aiheuttaa n. 2 tuntia kuukaudessa ylimääräistä työtä.

---
title: "Itsestäänselviä sääntöjä"
author: "Greatman Lim"
blogit: ["Kontulan kommuuni"]
date: "2020-09-28"
---

Kontulan nettisivuille on jouduttu kirjoittamaan paljon ylimääräisiä itsestäänselviä sääntöjä, jonka vuoksi nettisivut ovat paisuneet. Onneksi niitä on kuitenkin poistettu sitä mukaan, kun niitä ollaan osattu noudattaa. Joskus on onneksi riittänyt, että säännöstä mainitaan vain kerran, jolloin sitä ei ole tarvinnut kirjoittaa sääntöihin. Välillä jotkut omituisuudet korjaantuvat itsestään muiden asukkaiden esimerkkien voimin.

**Älä sammuta takkaa vedellä.** Takan rakenne ei ole suunniteltu veden kestäväksi. Tuhka myös muuttuu velliksi, josta vesi haihtuu huonosti. Märkä tuhka ei ole myöskään kovin esteettisen näköinen.

**Valoja ei saa jättää auki valaisemaan kotiinpaluuta.** Joidenkin mielestä on mukavaa tulla kotiin siten, että valot ovat valmiiksi auki. Valot saattoivat olla kymmenenkin tuntia auki turhaan.

**Pakkausmuovi on muovia, eikä sitä saa heittää biojätteeseen.** Pakkausmateriaalia on laitettu biojätteeseen yllättävän usein. Joitain asukkaita on ollut erittäin vaikea opettaa, mitä bioon kuuluu laittaa, joten heitä on kehotettu käyttämään ainoastaan sekajätteille tarkoitettua roskista.

**Yöllä ei saa laulaa, räpätä tai harjoitella instrumenttien soittamista.** Kommuunissa on jouduttu sanomaan kello 02:00 artisteille, että antaa muille rauhan nukkua.

**Jääkaappiin ei saa laittaa mitään kiehuvaa, höyryävää tai kuumaa.** Huomattiin tilanne vasta, kun erään asukkaan voi oli sulanut juoksevaksi. Aluksi luultiin, että joku oli jättänyt jääkaapin oven vahingossa auki, mutta osoittautuikin, että eräs oli jo jonkin aikaa laittanut kuumat keitoksensa jääkaappiin viilentymään nopeammin. Nyt hän jäi kiinni, koska sattumoisin ylälokerossa oli voita.

**Vessanpönttö on aina vedettävä, vaikka siellä ei olisikaan mitään kiinteää.** Näemmä joku asukas on tullut perheestä, jossa vettä pyritään säästämään kaikin keinoin.

**Tiskit on pestävä pesuaineella, vesi ei riitä.** Tiskit eivät välttämättä ole puhtaita, vaikka näkyvää likaa ei olisikaan. Jotkut asukkaat ovat päättäneet, että huuhteleminen pelkästään vedellä riittää.

**Kädet on pestävä vessakäynnin jälkeen**. Tämä huomattiin korona pandemian aikana, kun alettiin valvomaan tarkemmin asukkaiden hygieniaa. Yksi asukkaista ei pessyt koskaan käsiään vessakäynnin jälkeen.

**Älä piirrä pöydille tai seinille.** Eräällä asukkaalla oli tapana piirtää kuulakärkikynällä pöydille silloin kun hän oli ajatuksissaan. Vahinko oli hänen mielestään huvittava, eikä mitenkään vakava. Koska rike tapahtui aina vahingossa, oli häntä vaikea estää piirtämästä. Sääntöä parempi taktiikka oli poistaa yleisistä tiloista kaikki kynät.
